Merhaba, hocam!
Münazara toplam 8 kişinin 4 takıma ayrılarak ürettikleri yaratıcı argümanlarla jüriyi ikna etmek ve birbirlerini yenmek için yarıştıkları bir oyundur. Biz de ODTÜ Münazara Topluluğu olarak bu oyun ekseninde hem kendi aramızda hem de Türkiye’nin dört bir yanındaki diğer okullarla bolca bir araya geliyoruz. Normalde yüz yüze düzenlenen çalışmalar ve turnuvalar, yeni normale uygun olarak artık online düzenleniyor ve eğlencesinden hiçbir şey kaybetmiyor!  
Kürsüde konuşmak denince geriliyor musunuz? Gece yatmadan eski tartışmalarınızı kafanızda tekrar tekrar yaşayıp yeni cevaplar veriyor musunuz? Tobin vergisinin ne olduğunu bilmiyor musunuz? Merak etmeyin hepsini biz de yaşadık :) Tam da bu yüzden eğitime sıfırdan başlıyoruz ve hep beraber bir sürü çalışma yapıyoruz.   
ODTÜ Münazara sadece bir münazara topluluğu değil. Eski normalde beraber gittiğimiz filmlerin, tiyatroların yerini yeni normalde online platformlardan toplanmalarımız, oynadığımız oyunlar aldı. Topluluğumuzun kuruluşundan beri inşa edilen değerler, her zaman koruduğu amatör ruhu ve samimiyeti bizi yalnızca bir öğrenci topluluğu olmaktan çıkarıp bir aile haline getirdi.   

Turnuvalarda tartıştığımız konulardan bazı örnekler:  
- İnternetten randevulaşma eğiliminin artması iyidir. (Insta, Tinder, Twitter vb.)  
- Para için ideallerden/ilkelerden vazgeçilir.  
- MHP’nin AKP’ye muhalif olmaktan vazgeçip destekleme stratejisi başarılıdır.  
- Ben Fero Türkçe Rap’e faydadan çok zarar vermektedir.  
- Kadın-erkek gelir eşitsizliği sebebi ile erkeklere ekstra vergi uygulanmalıdır.  
- Bireyin öleceği tarihi bilmesi iyi olurdu.  
- Gelişen teknoloji iktidarlar karşısında toplumsal muhalefetin elini güçlendirmiştir.  
- Aile hukukunda arabuluculuk uygulamasında dava açma ön şartı olmalıdır.  
- Megakentlerin varlığı ve gelişimi kötüdür.  
- Tek eşliliğin baskın kültürel norm olması kötüdür.  
- Sosyal medya annelerinin popülerleşmesi iyidir.  
- Türkiye’de devlet bankaları özel sektöre düşük faizle kredi vermelidir.  
- Çocuklara yönelik içeriklerde her zaman iyinin kazanıp kötünün kaybetmesi kötüdür.  
- Papa Francis’in liberalleşme eğilimi Katolik Kilisesi için faydalıdır. (Örnek: LGBTI hakları, Kürtaj konularında yumuşama vb.)  
- Futbolcuların 26 yaşına kadar yerel liglerinde oynamaları zorunlu olmalıdır.  
- Romantik ilişkinin diğer öğelerindense (sadakat, dostluk vb.) cinselliğin öne çıkarılması kötüdür.  
