# ODTÜ İzci Grubu
ODTÜ İzci Grubu, 1986 yılında kurulmuş, Türkiye'nin ilk üniversite düzeyindeki izci ünitesidir. Geleneksel izciliği modern üniversite hayatının getiri ve gereksinimleriyle harmanlayan OİG, her yıl yenilenen topluluk yapısı, sürekli genişleyen kamp alanı ve doğal hayat arşivi, hem geleneksel hem güncel etkinlikleriyle durmaksızın derinleşen etkinlik havuzu, eğlendirmenin yanı sıra eğitmeyi de ihmal etmemesi, tahmin edilemez sürpriz ve tecrübeleri ve bir kamp ateşi kadar sıcacık aile yapısıyla, doğayı seven, ona saygı duyan ve onu korumayı kendine görev edinmiş bizlerin kurulduğu günden beri ikinci bir yuvası olmuştur.
## İzcilik
İzcilik; din, dil, ırk ve benzeri hiçbir ayrım gözetmeksizin yapılan, herkese açık, gönüllü ve politik olmayan eğitimsel bir gençlik hareketidir. Çocuk ve gençleri mevcut özellikleriyle bir bütün olarak ele alan, ruh ve beden sağlıklarını geliştiren, onların boş zamanlarını bir program çerçevesinde değerlendirmesini sağlayan bir eğitim aracıdır. İzcilik; topluma yararlı ve hizmet eden iyi bireyler yetiştirmeyi amaçlar. Çocukların ve gençlerin doğa içinde karakter, beceri, sağlık, cesaret gibi konularında daha iyi ve daha çabuk eğitilebileceği fikrinden doğmuştur.
## Topluluk Yapısı
Toplulukta lider, yardımcı liderler, ekip başları ve ekip başı yardımcıları, izci fuları takma hakkına sahip olan üyelerdir. Topluluğun sistemli ve düzgün işleyebilmesi için bazı komisyonlar vardır. Dış İlişkiler ve Basın Yayın Komisyonu, Eğitim Komisyonu, İdari İşler Komisyonu, Oda ve Malzeme Komisyonu ve Sosyal Sorumluluk Komisyonu, topluluktaki daimi komisyonlardır.
Bunların yanı sıra toplulukta her üyemiz, başında bir ekip başının olacağı bir ekipte sene boyu yer alır. Ekipler hem eğlenceli bir rekabet hem de doğal bir aidiyet duygusunun aşılanması açısından çok önemli rol oynarlar.

## Etkinlikler
ODTÜ İzci Grubu'nda etkinlikler doğa ve şehir etkinlikleri olmak üzere ikiye ayrılır. OİG'in en önemli etkinliği ise kamp yapmaktır. Standart hobi kampçılığının aksine, daha tecrübeli kamp lider veya liderlerinin öncülüğünde yapılan kampların birden çok türü ve yöntemi vardır. Kamplar ve yürüyüşler dışında, her hafta çeşitli şehir etkinleri de yapılmaktadır.
## "Gel, Senin de Bir İzin Olsun!"
Sen de şehrin gürültü ve stresinden sıyrılıp kendini doğanın huzur dolu kollarına bırakmak istiyorsan OİG senin için doğru yer! Sen de bize katıl ve her türlü soğuk havada bile sıcaklığı asla azalmayan bu eşsiz topluluğun bir parçası ol.
Yürü hür maviliğin bittiği yere kadar; izci, kamp yaptığı sürece yaşar!
## Bize Ulaşın
[Facebook](https://www.facebook.com/odtuizcileri1)
[Instagram](https://www.instagram.com/odtuizcigrubu/)
