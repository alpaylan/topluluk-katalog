# ODTÜ OYUNCULARI
<img align="left" src="https://i.ibb.co/B3nN98r/1915855-105179479527240-3164355-n.jpg">

<p align="justify">
ODTÜ OYUNCULARI 1960 yılında ODTÜ'nün eski kampüsü olan TBMM'nin arkasındaki barakalarda METU PLAYERS adıyla çalışmalarına başlamıştır. Kuruluşunun 6. yılında daha sonra gerçekleşen şenliklerin ilkini ve aynı zamanda Türkiye’deki ilk amatör tiyatrolar şenliğini ŞENLİK '66 adı altında gerçekleştirmiştir. Bu çalışmaların yanı sıra, ODTÜ Oyuncuları, amaçlarından biri olarak benimsediği 'tiyatroyu halka götürmeyi' Anadolu'ya düzenlediği turnelerde gerçekleştirmiştir. Sözü geçen süreç içinde, hiç kuşkusuz dönemin siyasal panoramasının etkisiyle gerek şenliklerin gerekse çalışılan oyunların içeriği politik ağırlık kazanmıştır. Topluluk 1980 yılında bu nedenlerle kapatılmıştır.  1982'de oyun çalışmalarına yeniden başlayan ODTÜ Oyuncuları aynı yıl ŞENLİK 82'yi de gerçekleştirmiştir. 1984'te tekrar kapatılan ODTÜ Oyuncuları 1986'dan itibaren ODTÜ'lü Oyuncular adıyla üniversite dışında oyunlarını sergilemeye devam etmiştir. Topluluk, 1987 yılından başlayarak yine ODTÜ Oyuncuları olarak üniversite dahilinde, ODTÜ Kültür İşleri Müdürlüğü bünyesinde çalışmalarını sürdürmektedir. 1982 yılından sonra kesintiye uğramış olan şenlik geleneği de Şenlik '89 ile birlikte ODTÜ Üniversite Tiyatroları Şenliği adı altında yeniden canlandırılmıştır.

  <img align="center" src="https://lh6.googleusercontent.com/Q632JDAcx0JTQU_6mliZgUyex2oO1qa-vui-5B-kr6Ku7JvRrApR1gwHBY6H1c72CHfJZvzx5NJC-WtscEnTJBv3Vb0AgwWpvYbtnHtbz4NjyExzobNicVEpkZ-Q-d3dWIYbJ0LI" />
  
<p align="justify">
ODTÜ Oyuncuları olarak kolektif yapıda bir topluluğuz. Sahne üstü ve sahne arkasındaki sorumlulukları hep beraber yerine getiriyoruz. Tiyatro anlayışımız sadece sahne üstüyle kısıtlı değildir. Sahne arkasında dekor, ışık, kostüm, makyaj ve aksesuar gibi sorumluluk alanlarımız vardır ve her üye bu sorumluluk alanlarından birinde üretime dahil olsa da, ürünü oluşturan her alanda beraber çalışırız. Topluluğumuzda herhangi bir dışarıdan çalıştırıcı yoktur. Topluluğumuzun daha deneyimli olan üyeleri eğitim çalışmalarını ve oyun yönetmenliğini yürütme sorumluluğunu alır.


## Oyun ve Şenlik


<img align="right" src="https://lh6.googleusercontent.com/vg3KTB6tLP-Z6A9C9jYmxb2edT9Bnf9nbAI9gF_pss7RROCHRZyTxvVnnzq9jWce6Up-HGmqRba2qsIX9fmXJxbFqmSGTxHlasXSImd81-hdcK3GP8bpp1Ph2Nj-muE9WVqXtfFY" width="500"/>

<p align="justify">
ODTÜ Oyuncuları yıl içinde en az 2 ürün çıkarır. Bunlardan biri sahne üstü ve sahne arkası işlerin kolektif biçimde yapıldığı bir ana oyun diğeri ise 1966’da ülke çapında ilki düzenlenen ve o yıldan beri devam eden Tiyatrolar Şenliği’dir.
<p align="justify">
ODTÜ Tiyatro Şenliği’nin seyirci toplama kaygısının biçimlendirdiği özel tiyatrolar ve misyonları giderek belirsizleşen ödenekli tiyatroların ağırlığını koyduğu günümüz tiyatro ortamından kaygı duyan herkes için bir platform oluşturmasını istiyoruz. Bu şenliğin, geniş kitleleri yalnızca oyalamak, eğlendirmek, vakit geçirmek, haz pazarlamaya katkıda bulunmak yerine, tüm tiyatro dostlarını özgürce düşünmek, tartışmak, araştırmak ve üretmek için bir araya getirmesini diliyoruz.

## Üretim Süreci

<p align="justify">
Üretim sürecimiz ikiye ayrılır. İlk dönem, daha önce sahne deneyiminin olup olmaması fark etmeksizin, herhangi bir kişiyi sahne üstüne hazırlayacak şekilde tasarlanmış oyunculuk çalışmalarımızın olduğu eğitim dönemidir. Topluluğa yeni üye alımı sırasında seçme yapmıyoruz. İsteyen herkesin tiyatro yapabileceğine inanıyoruz.
<p align="justify">
İkinci dönemde ise toplulukta o yıl için önceden seçilmiş oyunun çalışmalarına başlanır. Bu çalışmalar oyuna, yılın gerekliliklerine ve ihtiyaçlarına göre değişiklik gösterebilmekte ve dolayısıyla üyelerimizin sahne üstünde görev alıp almaması her yılın kendi dinamiğine bağlı olmaktadır. Dönemin ortasına doğru, genellikle nisan ayı sonunda prömiyerimizle birlikte ODTÜ Tiyatro Şenliği başlar. On gün boyunca Şenlik, Türkiye’nin farklı yerlerinden tiyatro yapıcılarını ve tiyatro severlerini bir araya getirerek bir kültür ve etkileşim ortamına ev sahipliği yapar. Sonrasında o yıl çıkardığımız oyunu yılın mayıs, yaz, yaz-güz, ve güz gibi dönemlerinde minimum 14 kez oynar ve senenin şartları elverdiği sürece turneye çıkmaya çalışırız.
<p align="justify">
ODTÜ’den mezun olunur ama ODTÜ Oyuncularından mezun olunmaz anlayışına sahibiz. ODTÜ Oyuncuları kolektifliği yalnızca devam eden aktif ekibin birlikte bir tiyatro kültürünü devam ettirmesini değil, ODTÜ Oyuncuları çatısından geçmiş her bir bireyin dokunuşuyla devam eden ve büyümeyi amaçlayan bir anlayıştır. Bu sebeple eskilerimizle iletişimde kalmaya, birbirimize destek olmaya devam ediyoruz.

[ODTÜ Oyuncuları Web Sitesi](http://odtuoyunculari.metu.edu.tr/)

<p align="center">
<iframe width="840" height="472.5" src="https://www.youtube.com/embed/QTVg2qvctX8" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

<p align="right">
ODTÜ Oyuncuları
