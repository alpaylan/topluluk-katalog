# ODTÜ Ar-Ge Topluluğu

ODTÜ Ar-Ge Topluluğu girişimcilik ve inovasyon alanında Türkiye'nin ve ODTÜ'nün öncü öğrenci topluluklarından biridir. ODTÜ Ar-Ge Topluluğu, öğrencilerin geleceğe yön verecek girişimler üretmeleri konusunda destek olmakta, liderlik ve iletişim becerilerini geliştirmelerine katkı sağlamaktadır.

ODTÜ Ar-Ge Topluluğu yıl içerisinde TEDxMETUAnkara, ODTÜ Mülakat Günleri, University4Society@METU ve Amfi olmak üzere 4 dev etkinlik düzenlemektedir. Bu etkinliklerin yanı sıra geniş bir bölüm yelpazesinden oluşan 250'den fazla gönüllü öğrencisinin kendilerini geliştirmelerine katkıda bulunacak ve tecrübe edinmelerini sağlayacak birçok organizasyon düzenlemektedir. ODTÜ Ar-Ge Topluluğu öğrencilerin firmaları yakından tanımalarını sağlayacak şirket gezileri, alanlarında uzman kişilerle söyleşiler ve eğitimler organize etmenin yanında dönem boyunca girişimcilik ve inovasyon üzerine düzenlenen birçok etkinliğe aktif katılım göstermekte ve gerektiğinde organizasyon desteğinde de bulunmaktadır. Öğrencilerin kaynaşması, arkadaşlıklar edinmesi ve sosyalleşmesine de çok değer veren ODTÜ Ar-Ge Topluluğu, topluluk içi ve topluluklar arası olmak üzere birçok eğlence aktivitesi de düzenlemektedir.

### TEDxMETUAnkara
TEDxMETUAnkara, “Herkesin herkesten öğrenebileceği bir şey vardır.” düşüncesiyle yola çıkmış ve bilginin yayılması gerektiğini düşünen Orta Doğu Teknik Üniversitesi öğrencileri tarafından Prof. Dr. M. Bilge Demirköz küratörlüğünde yılda bir kez düzenlenen bir organizasyondur. TEDxMETUAnkara’da amaç Türkiye’deki değerli fikirlerin gerek ülke içinde gerekse dünya çapında yayılıp, benimsenmesine olanak sağlamaktır. Bu amaç doğrultusunda bu yıl 5. etkinliğini düzenleyecek olan TEDxMETUAnkara, her yıl çok daha büyük bir kitleye hitap eden, Türkiye’nin ve Ankara’nın en önemli TEDx organizasyonlarından biridir.

### ODTÜ Mülakat Günleri
ODTÜ Mülakat Günleri, ögrencilere eşsiz deneyimler kazandıracak mülakatlar gerçekleştirerek, insan kaynakları uzmanları tarafından alınan geri bildirimler sayesinde, staj ve iş alımlarında yapılan mülakatların içeriğinin anlaşılmasını, yapılan hataların, vurgulanması gereken noktaların farkına varılması sağlayan, sektörün devleri ile öğrencileri buluşturan bir kariyer yapılandırma projesidir.


### University4Society@METU
University4Society, toplumun günlük hayatta karşılaştığı sorunlara teknoloji tabanlı çözüm sunabilecek fikirleri olan ve farkındalık yaratmak isteyen yazılımcı, tasarımcı ve iş geliştirecileri bir araya getiren, genç girişimcilerin bu iş fikirlerini 48 saat içerisinde hayata geçiren bir girişimcilik maratonudur.

University4Society, girişimci ruha sahip olan kişilere, bulundukları çevrede yaratabilecekleri etkiyi göstermek amacıyla ortaya çıkmıştır.

Türkiye genelinde düzenlenen üniversite etkinlikleri ile Anadolu’nun her bir köşesinden girişimci ruha sahip olan üniversite öğrencilerine hayallerine ulaşmalarında eşlik eden University4Society, girişimciliğin tüm reflekslerini onlara öğretmeyi ve uygulatmayı hedefler.

### Amfi
Amfi, toplumun merak ettiği konularda üniversite amfilerinden tüm Türkiye’ye doğru bilgi ulaştırmak isteyen bir dijital medya yayıncılık projesidir.

Amfi, gündemi anlamak ve merak yaratan teknolojik, bilimsel, sosyolojik ve sanatsal konuları topluma anlatmak için tematik etkinlikler, içerikler üreten bir dijital medya ve bilgi platformudur. Benzer konferans etkinliklerin aksine konu ve konuşmacılarını seyircisine seçtirdiği periyodik aralıklarla yapılan etkinlikler düzenler. Her ay üniversite amfilerinde izleyenler tarafından belirlenen tema ve konular üzerine konuşan alanında uzman konuşmacıların videoları dijital medya kanallarımıza yüklenir. Tematik etkinliklerin yanı sıra ekibimiz  aktüeller, yerel anlatılar ve devam röportajlarıyla dijital medyada da aktif olarak yer almayı hedeflemektedir.

### Bizi takip edin!
[Instagram](https://www.instagram.com/odtuarget)
[Facebook](https://www.facebook.com/odtuarget/)
[Twitter](https://twitter.com/odtuarget)
[LinkedIn](https://tr.linkedin.com/company/odtuarget)

### Bize Ulaşın!
www.odtuarget.com
iletisim@odtuarget.com




