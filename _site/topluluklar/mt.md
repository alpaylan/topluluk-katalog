ODTÜ Müzik Toplulukları kuruluşu 80'li yıllara dayanan, ODTÜ'den birkaç rock grubunun birleşerek oluşturduğu bir öğrenci topluluğudur. Kurulduğu tarihten bu yana amatör müziği desteklemeyi ilke edinmiş, müzisyenler, dinleyiciler kısacası müziği seven herkes için alternatif bir sahne kurmayı hedeflemiştir. Müzik üretiminde aktif bir rol edinen veya edinmek isteyen ODTÜ'lü üniversite öğrencileri, bir araya gelip gönüllülüğü esas alarak birlikte müzik üretmekten müziği sahneye taşımaya kadar geniş bir skalada bu amaca yönelik çaba ve emek sarf eder. ODTÜ MT, geldiği köklü gelenekle birlikte, sahip olduğu amatör ruhla yıl içerisinde dışarıdan herhangi bir destek almadan, tamamıyla öğrencilerin üstlendiği işbölümüyle birtakım etkinlikler düzenler. Göl Şenliği, Alternatif Müzik Günleri, Kış Şenliği, Geleneksel Rock Şenliği, Bahar Şenliği Panayır Sahnesi Konserleri ve çeşitli atölye ve söyleşiler bunlardan bazılarıdır. Başta Ankara olmak üzere, Türkiye ve dünyanın başka yerlerinden grup ve sanatçıyı bu etkinliklerde MT sahnesinde ağırlayarak ODTÜ'de ve Ankara'da alternatif, bağımsız ve amatör ruhla beslenen bir müzik ortamının oluşmasına katkı sağlar. 2020 pandemi dönemiyle birlikte okul içerisinde gerçekleştirilen etkinliklere ne yazık ki ara verilmiş olsa da, MT müziğin sesini kısmıyor ve amatör müziği desteklemeye ve yaymaya devam ediyor. ODTÜ MT'nin sosyal medya hesapları: https://www.instagram.com/odtumt/ https://twitter.com/odtumt http://mt.metu.edu.tr/ https://www.facebook.com/odtumt



































































	







